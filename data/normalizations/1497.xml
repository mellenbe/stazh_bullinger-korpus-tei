<?xml version="1.0" encoding="UTF-8" standalone="no"?>
<TEI xmlns="http://www.tei-c.org/ns/1.0" xml:id="normalization1497">
	<teiHeader xml:lang="de">
		<fileDesc>
			<titleStmt>
				<title>FNHD-Normalisierung Brief #1497</title>
			</titleStmt>
			<publicationStmt>
				<publisher>Volk et al.</publisher>
				<pubPlace>Zürich</pubPlace>
				<address>
					<addrLine>Institut für Computerlinguistik</addrLine>
					<addrLine>Andreasstrasse 15</addrLine>
					<addrLine>8050 Zürich</addrLine>
					<addrLine>Schweiz</addrLine>
				</address>
				<authority>Universität Zürich</authority>
				<idno subtype="url">https://www.bullinger-digital.ch/</idno>
				<date when="2024"/>
			</publicationStmt>
			<sourceDesc>
				<bibl><title>Bullinger Briefwechsels, Frühneuhochdeutsche Textnormalisierungen</title></bibl>
			</sourceDesc>
		</fileDesc>
	</teiHeader>
	<text xml:lang="de">
		<body>
			<div>
				<p>
					<s n="1" xml:lang="la" type="auto">In Christo servatore nostro salus perpetua!</s>
					<s n="2" xml:lang="la" type="auto">Superioribus diebus cum Londini essem, pauca ad te scripsi, vir praestantissime, partim quod temporis angustia tum excluderer, partim quod plenius te cogniturum arbitrarer e Stumphio, quae scire multum tuae dignitatis interesse possent.</s>
					<s n="3" xml:lang="la" type="auto">Nunc vero, quoniam et plus ocii sum nactus et iustius ad te scribendi argumentum suppeditatur, facere non possum ut ea quae grata tibi acceptaque fore certo credam, non quamprimum tuae amplitudini literis meis significem.</s>
				</p>
				<p>
					<s n="4" xml:lang="la" type="auto">Paucis itaque post diebus quam Rudolphus et Andreas hinc discesserant, Chekum, auratum militem, regiae maiestatis institutorem, tui vero hominem (mihi crede) longe amantissimum, semel ac iterum convenio, et quam liber tuus Northumbriae duci gratus extiterit, amanter interrogo.</s>
					<s n="5" xml:lang="la" type="auto">Is tum in hunc modum mihi respondit: "Sat scio, Iohannes, munusculum illud principi esse gratissimum; nam et praeclaros viros semper amavit, et Bullingeri scripta ante quidem plurimum coluit atque dilexit: verum uti plenius ita rem se habere intelligas, volo mecum principem convenias, vel literas diligenter in eam quam videbitur sententiam conscribas, quas illi tuo nomine noctu cubitum concedenti exhibere queam.</s>
					<s n="6" xml:lang="la" type="auto">Tum enim et solus est, et publicis negociis minus impeditus; ego vero a regis cura tum demum recte liberatus."</s>
					<s n="7" xml:lang="la" type="auto">Captamus igitur occasionem scite et commode adeundi principem.</s>
					<s n="8" xml:lang="la" type="auto">Acessus vero liber non datur unquam.</s>
				</p>
				<p>
					<s n="9" xml:lang="la" type="auto">Scribo itaque literas in eam quam iussus eram sententiam: eas simul ac legit princeps, tuum sibi studium ac operam mirifice probari dixit, officioque se contra esse functurum erga te benevolentissimi atque amicissimi, quem se tibi et fuisse semper existimes vult, et futurum esse confidas.</s>
				</p>
				<p>
					<s n="10" xml:lang="la" type="auto">Caeterum quod nullas adhuc scripserit ad te literas, non factum oblivione tui vel contemptu, sed partim expectatione solutionis promissi tui, quod suae celsitudini ante biennium humaniter feceris, partim procuratione officiorum reipublicae, qua se mirum in modum occupatum atque distentum vult esse credas, hoc praecipue periculoso ac turbulento reipublicae tempore, quo haud scio an aliud unquam acerbius aut periculosius ante extiterit.</s>
					<s n="11" xml:lang="la" type="auto">Statuerat profecto Chekus haec eadem ad te scribere, eiusce rei gratia 4 dies integros Londini cum essem moratus, ecce subito illi nunciatur uxorem eius peperisse atque mariti adventum vehementer expectare.</s>
				</p>
				<p>
					<s n="12" xml:lang="la" type="auto">Is properanter ad uxorem proficiscens multo mane has literulas mihi descriptas in aula reliquit, quae nihil praeter Warwicensis titulum continebant et excusationem non scriptae epistolae.</s>
					<s n="13" xml:lang="la" type="auto">Ex his tu, quid te facere expediat, pro tua prudentia considerabis.</s>
					<s n="14" xml:lang="la" type="auto">Ego sane optimum iudico ac principi gratissimum, si primo quoque tempore promissa tua exolvas, hoc est, aliquid lucubrationum tuarum eius celsitudini honorifice inscribas.</s>
					<s n="15" xml:lang="la" type="auto">Id principi viro, quae tua est humanitas, negare non potes; tum vero etiam promissa a te facta nequaquam frangi voles.</s>
					<s n="16" xml:lang="la" type="auto">Princeps est hic vir gloria clarissimus, authoritate gravissimus, optime de religione meritus; laudatur a multis, colitur a rege loco parentis: quid multa?</s>
					<s n="17" xml:lang="la" type="auto">Is pene solus cum Sopholciae duce rempublicam gubernat, et suis humeris sustinet atque tuetur.</s>
					<s n="18" xml:lang="la" type="auto">Papistarum vero plane fulmen est ac terror.</s>
					<s n="19" xml:lang="la" type="auto">Somerseti dux superioribus annis, cum sorori regiae maiestatis mirum in modum supplicanti veniam adhuc missam et sacrificos nebulones adeundi dedisset, nec imperare vi quidquam vellet; graviter id illi succensuisse dicitur Warwicensis, ac dixisse: "Missa est ex deo vel ex diabolo.</s>
					<s n="20" xml:lang="la" type="auto">Si ex deo, ex aequo eam omnibus nostris hominibus exosculandi potestatem dabimus.</s>
				</p>
				<p>
					<s n="21" xml:lang="la" type="auto">Verum non est ex deo, ut omnes e sacris literis docemur.</s>
					<s n="22" xml:lang="la" type="auto">Cur non igitur huic furiae vox omnibus interdiceretur aequaliter?"</s>
					<s n="23" xml:lang="la" type="auto">Vix annus intercesserat ab hoc sermone cohortationis suae.</s>
					<s n="24" xml:lang="la" type="auto">Ecce miserum et calamitosum eius ducis Somerseti casum, quo ex altissimo suae dignitatis gradu praecipitatur, eam haud dubie potissimum ob causam, quod in religione leniori fuerit animo ac remissiori quam principem virum tanta potestate praeditum decuerit.</s>
					<s n="25" xml:lang="la" type="auto">Warwicensis itaque simul ac eius officio successit, continuo Mariae sacrificos in carcerem abripi, mulieri vero ipsi et missa et libris papisticis in universum interdici curavit.</s>
				</p>
				<p>
					<s n="26" xml:lang="la" type="auto">Formam inscriptionis hunc habeas: "Illustrissimo principi ac domino d. Iohanni Dudlaeo, potentissimo Northumbriae duci, comiti a Warwik, etc., regnorum Angliae, Hyberniae, et Franciae regis consiliario principi ac summo."</s>
					<s n="27" xml:lang="la" type="auto">Cheki ad me literulas in hunc fasciculum coniiciet Hyls noster Londini, in cuius aedibus eas reliqui.</s>
					<s n="28" xml:lang="la" type="auto">Gratum ac iucundum utrique vestrum fore certo scio, si literarum scriptione inter vos mutuam coniunctionem contraxeritis.</s>
					<s n="29" xml:lang="la" type="auto">Tu et aetate et iudicio prior es, is et doctrina et gratia apud regem valet plurimum.</s>
					<s n="30" xml:lang="la" type="auto">A te praeclare sum commendatus, ab illo vero multis modis adiutus atque auctus.</s>
					<s n="31" xml:lang="la" type="auto">Argumentum igitur ad Chekum scribendi, si nullum aliud occurrat, hoc esto.</s>
				</p>
				<p>
					<s n="32" xml:lang="la" type="auto">Patrueles meos, cum superioribus mensibus huc venissent, tua causa humaniter in regis aula convivio bis accepit, de te multa et s. Pellicano amanter interrogans; saepius alterutrum vestrum his in locis videre exoptavit.</s>
					<s n="33" xml:lang="la" type="auto">Deinde is pene solus unica extitit causa, quod in collegium regis sum cooptatus, nemine pro me intercedente nisi solo Treherno, qui me sibi a te commendatum affirmabat.</s>
					<s n="34" xml:lang="la" type="auto">Novissime Alexandri causam a Hupero<note target="fn1" type="footnote"/> inceptam se tua causa apud Warwicensem ad finem ducturum constanter est pollicitus.</s>
					<s n="35" xml:lang="la" type="auto">Verum eius tuae commendationis fructus nullos optimus adolescens expectabit, donec principi promissa exolveris: tum enim res sua sponte, salva tua dignitate, integro item pudore Alexandri, confici poterit.</s>
					<s n="36" xml:lang="la" type="auto">Tu nihil a Cheko petes, sed duntaxat facies ut intelligat nos haud immemores neque ingratos utrique vestrum extitisse.</s>
					<s n="37" xml:lang="la" type="auto">Honorifice patris Alexandri meminisse poteris in tua ad eum epistola, acceptumque tibi esse, quod suum studium et operam clarissimi viri filio tuam ob causam amanter detulerit, dices.</s>
				</p>
				<p>
					<s n="38" xml:lang="la" type="auto">Haec cum maxime scriberem, ecce constans iam et certus percrebuit rumor, Somerseti ducem in Parleamenti domum esse nudiusquartus deductum e carcere, atque coram frequentissima plebe examinatum.</s>
					<s n="39" xml:lang="la" type="auto">Iudices extiterunt duodecim, quorum praecipuus fuit Sopholciae dux.</s>
					<s n="40" xml:lang="la" type="auto">Accusatus primum dicitur laesae regiae maiestatis, deinde homicidii, quod intentaverit Nortumbriae duci caeterisque consiliariis.</s>
				</p>
				<p>
					<s n="41" xml:lang="la" type="auto">Primum crimen optime ab illo dilutum esse aiunt; de altero autem convictum affirmant atque ad laqueum iuxta legem condemnatum.</s>
					<s n="42" xml:lang="la" type="auto">Warwicensis, severum et tristem universi populi vultum super hac re animadvertens, in media concione de sella sua exclamat: "O princeps Somerseti, vides te in summum vitae discrimen adductum, atque nihil nisi mortem tibi adiudicatum.</s>
					<s n="43" xml:lang="la" type="auto">Ego ante semel e pari vitae discrimine te liberari curavi; porro tibi bene velle non desistam, licet tu haud ita multum credas.</s>
					<s n="44" xml:lang="la" type="auto">Appellandam tibi censeo regiae maiestatis misericordiam; eam tibi propitiam futuram non dubito.</s>
					<s n="45" xml:lang="la" type="auto">Quod ad me attinet, lubens tibi omnia condonabo, ac pro viribus agam ut misericordia vitae tuae tribuatur."</s>
				</p>
				<p>
					<s n="46" xml:lang="la" type="auto">Appellavit igitur Somerset regem, utque periculorum ac laborum, quae pro patria saepius sustinuerit, memor esse velit, rogavit.</s>
					<s n="47" xml:lang="la" type="auto">Rex optimus ac sanctissimus, qua est humanitate, facilem se statim et exorabilem praebuisse dicitur avunculo, atque eum in veterem gratiam cum Warwicense restituisse.</s>
					<s n="48" xml:lang="la" type="auto">Atque hoc modo istos principes reconciliatos esse omnes gaudent et laetantur.</s>
					<s n="49" xml:lang="la" type="auto">Necdum tamen prorsus est liberatus, sed ad certum praescriptumque tempus custodiae iterum traditus.</s>
				</p>
				<p>
					<s n="50" xml:lang="la" type="auto">Haec hactenus.</s>
					<s n="51" xml:lang="la" type="auto">De Hupero multa ex Stumphio cognosces, ex me haec pauca.</s>
					<s n="52" xml:lang="la" type="auto">Is superioribus diebus a quibusdam cum accusaretur in plebeios ac tabernarios homines iudex severus, in nobiles vero dissolutus et indulgens, "Fratres", inquit, "velim primum quemque nobilem adducatis, quem vel scortatione vel adulterio depraehensum certis testibus comprobare possitis: ni effecero, ut intelligatis ex aequo me in omnes animadvertere, extremo supplicio mortis me afficitote."</s>
					<s n="53" xml:lang="la" type="auto">Accidit aliquot dies post, ut Antonius Kingston, auratus miles, vir magni nominis, de adulterio apud Huperum accusaretur.</s>
					<s n="54" xml:lang="la" type="auto">Hoperus eum ad se vocat; miles primum negat se venturum, tandem persuasus spe impunitatis, puto, accessit episcopum, a quo cum gravius taxaretur, alapam ei in conspectu inflixit populi, conviciisque insectatus est eum graviter.</s>
					<s n="55" xml:lang="la" type="auto">Hoperus rem omnem defert ad magistratum.</s>
					<s n="56" xml:lang="la" type="auto">Consiliarii hominem ad se statim vocant, atque ita dignis modis tractant, ut melius illi fuisset quidvis aliud sustinere, quam poenam a magistratu sibi irrogatam; nam et quingentis libris extemplo punitur, et Hopero tractandus iuxta morem et consuetudinem committitur, quod genus poenae omnium est turpissimum ac foedissimum.</s>
				</p>
				<p>
					<s n="57" xml:lang="la" type="auto">Extremum illud erit, ut quamprimum praestes Warwizensi promissa tua; deinde ut ad Iohannem Chekum scribas.</s>
				</p>
				<p>
					<s n="58" xml:lang="la" type="auto">Novissime, literas ad eos scriptas meis includas.</s>
					<s n="59" xml:lang="de" type="auto">Sie werden mir nimmer mit einandergehen, so sind Sie zerzusenden.</s>
					<s n="60" xml:lang="de" type="auto">Des Herzogen Tochter Brief, so er nähermals schickten, was gar verwüst mit Tinten.</s>
					<s n="61" xml:lang="la" type="auto">Velim igitur eas omnes semper in meas coniicias.</s>
					<s n="62" xml:lang="la" type="auto">Plura et, uti spero, gratiora tibi proximis literis mittam.</s>
					<s n="63" xml:lang="la" type="auto">Petrus Martyr omnia ad voluntatem tuam est facturus.</s>
					<s n="64" xml:lang="la" type="auto">Diligenter iussit ut tibi caeterisque ecclesiae ministris salutem suo nomine scribam.</s>
					<s n="65" xml:lang="la" type="auto">Oxonii, pridie nonas decembris, 1551.</s>
				</p>
				<p>
					<s n="66" xml:lang="la" type="auto">Tuae amplitudini addictissimus, Iohannes ab Ulmis.</s>
				</p>
				<p>
					<s n="67" xml:lang="la" type="auto">Libri Petri Martyris nondum sunt allati, nec spes ulla est brevi eos recuperandi.</s>
				</p>
				<p>
					<s n="68" xml:lang="de" type="auto">Um ganz willen, versorgen die Briefe wohl, so ihr Herrschigen.</s>
					<s n="69" xml:lang="de" type="auto">Kein ander Weg ist nicht, denn das er sei in die Minen gelegt.</s>
				</p>
				<p>
					<s n="70" xml:lang="de" type="auto">Das Siegel macht Stiffe, das man nicht darüber kam.</s>
					<s n="71" xml:lang="la" type="auto">Doctissimo et ornatissimo viro Heinricho Bullingero, ecclesiae Tigurinae episcopo, domino suo colendissimo.</s>
				</p>
				<p>
					<s n="72" xml:lang="la" type="auto">Tiguri.</s>
					<s n="73" xml:lang="de" type="auto">Zürich.</s>
				</p>
			</div>
		</body>
	</text>
</TEI>
