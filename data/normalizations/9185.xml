<?xml version="1.0" encoding="UTF-8" standalone="no"?>
<TEI xmlns="http://www.tei-c.org/ns/1.0" xml:id="normalization9185">
	<teiHeader xml:lang="de">
		<fileDesc>
			<titleStmt>
				<title>FNHD-Normalisierung Brief #9185</title>
			</titleStmt>
			<publicationStmt>
				<publisher>Volk et al.</publisher>
				<pubPlace>Zürich</pubPlace>
				<address>
					<addrLine>Institut für Computerlinguistik</addrLine>
					<addrLine>Andreasstrasse 15</addrLine>
					<addrLine>8050 Zürich</addrLine>
					<addrLine>Schweiz</addrLine>
				</address>
				<authority>Universität Zürich</authority>
				<idno subtype="url">https://www.bullinger-digital.ch/</idno>
				<date when="2024"/>
			</publicationStmt>
			<sourceDesc>
				<bibl><title>Bullinger Briefwechsels, Frühneuhochdeutsche Textnormalisierungen</title></bibl>
			</sourceDesc>
		</fileDesc>
	</teiHeader>
	<text xml:lang="de">
		<body>
			<div>
				<p>
					<s n="1" xml:lang="la" type="auto">Rogatus ego, vir clarissime et compater honorande, ab utrisque partibus, praefecti nimirum Wellenbergii et Beldianorum familiis, gnaviter, quae potui, peregi et putavi rem optime fuisse dispositam.</s>
					<s n="2" xml:lang="la" type="auto">Interum praefectus ad Hessium et nos ad Bel[i]dios mittit literis, ac si promissis eorum diffideret, et ab eo inquirit de religione, huic foeminę asseverando nec se nec liberos talem desyderare, quae Luteranismi suspecta sit.</s>
					<s n="3" xml:lang="la" type="auto">Dux ipse Hessius haec viduae retulit ab ea petens responsum.</s>
					<s n="4" xml:lang="la" type="auto">Ipsa fuit attonita, nescivit, quomodo quave modestia ad ista responderet, fratribus suis et affinibus haec commemoravit eosque sibi consulere iussit, quid ad hanc improvisam et inopinatam quaestionem diceret.</s>
				</p>
				<p>
					<s n="5" xml:lang="la" type="auto">Illi arbitrati sunt praefectum paenituisse atque ipsum hanc causam quaesivisse, quo honestius posset recusare.</s>
					<s n="6" xml:lang="la" type="auto">Ipsi fratres, quos ego hactenus in religione synceros comperi, noluerunt sorori suadere, ut se iungeret tali matrimonio, qui se tantum adversarium religionis ipsorum profiteretur, et sperarunt ipsam alii, qui nostrae professionis esset, desponsari posse, ut ad patris sui religionem (quod ipsi ex animo cuperent) rediret, et ob hanc causam praefecto gratias agentes sororem suam denegarunt.</s>
					<s n="7" xml:lang="la" type="auto">Nunc rursus instat; qui vero Beldii ambo domi non sunt, adeo cito respondere non potuimus; sed quamprimum domum reversi fuerint, per certum nuntium, quid decreverint, vos certiores faciemus.</s>
					<s n="8" xml:lang="la" type="auto">Ego in huiusmodi rebus nunquam egi et etiam hac vice invitus ago; movit tamen me causa, quam dissimulare non possum, quod meam operam huc impenderim: scio, quam placidum et tractabile ingenium habeat praefectus, et quod severior est in nostrae professionis homines, hoc ipsum ex abbatis instinctu facere et subinde ardentiorem fieri, cum nemo sit, qui eum ab instituto avocet; putavi ego fortassis dei consilio hoc matrimonium esse instituendum, cum hactenus haec mulier quasi alter Abigael et Hester comperta sit; duos enim maritos habuit ab initio valde graves evangelii adversarios atque hostes, sed hos sua clementia et benignitate, qua ergo ipsos usa est, in mitiores partes traxit.</s>
					<s n="9" xml:lang="la" type="auto">Ita futurum etiam Rinove iudicavi, - est ibi valde pius, at miserrimus interim populus, quem abbas angue peius odio<note target="fn1" type="footnote"/> persequitur; hic praefectum instigat, ut ipse, quam par sit, severior existat -, ut illa, qua erga maritos praevalet benignitate, eius animum etiam humaniorem et mansuetiorem faceret, quod et ipsa a me rogata se facturam esse pollicita fuerat.</s>
					<s n="10" xml:lang="la" type="auto">Alioqui iam per multos annos papisticae professionis fuit etiam post obitum postremi mariti, cum libere a nemine praepedita ad nos rursus accedere potuisset, quod nisi ipse vidissem, nunquam me adduci passus fuissem, qui vel tantillum in hac re consuluissem.</s>
					<s n="11" xml:lang="la" type="auto">Expectabimus itaque Beldiorum adventum; tum mature satis tam praefecto quam vobis omnibus respondebimus.</s>
				</p>
				<p>
					<s n="12" xml:lang="la" type="auto">Rogatus eram nuper a multis bonis et tibi notis viris, ut te solicitarem et vehementer orarem, ut nobis significare velles, quae causa esset, quod rex hanc expeditionem militarem Helvetiis recusarit; sed tum nemo ex mercatoribus Tigurum abierat.</s>
					<s n="13" xml:lang="la" type="auto">Obtestor itaque nunc, ut nobis significare digneris, quae ex Gallia et Belgio ad vos nova deveniunt; adeo enim ambigua apud nos refferuntur, ut nemini tuto possimus credere.</s>
					<s n="14" xml:lang="la" type="auto">Rupellam se nondum dedidisse gaudemus vehementer et dominum rogamus, ut is attollat manum suam et eos ut Danielem ex faucibus leonum et ceu socios Danielis ex ardente fornace asserere dignetur.</s>
					<s n="15" xml:lang="la" type="auto">Haec raptim ad tua respondere libuit.</s>
				</p>
				<p>
					<s n="16" xml:lang="la" type="auto">Tu me tibi semper habe commendatum, et quod collectam attinet, ego et fratres in agro nostro omnem operam impendemus.</s>
				</p>
				<p>
					<s n="17" xml:lang="la" type="auto">Bene vale.</s>
					<s n="18" xml:lang="la" type="auto">Salutem tibi dicit uxor mea.</s>
					<s n="19" xml:lang="la" type="auto">Saluta tu quoque omnes fratres et symmystas cum tota tua familia.</s>
				</p>
				<p>
					<s n="20" xml:lang="la" type="auto">Glaronae, 26. ianuarii anno 73.</s>
				</p>
				<p>
					<s n="21" xml:lang="la" type="auto">Ioannes Hugo, tuus ex animo.</s>
				</p>
				<p>
					<s n="22" xml:lang="la" type="auto">Ornatissimo clarissimoque viro domino Heinrycho Bullingero seniori, ecclesiae Tigurinae antistiti fidelissimo, domino ac compatri suo observandissimo.</s>
					<s n="23" xml:lang="de" type="auto">Zürich.</s>
				</p>
			</div>
		</body>
	</text>
</TEI>
