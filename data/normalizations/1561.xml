<?xml version="1.0" encoding="UTF-8" standalone="no"?>
<TEI xmlns="http://www.tei-c.org/ns/1.0" xml:id="normalization1561">
	<teiHeader xml:lang="de">
		<fileDesc>
			<titleStmt>
				<title>FNHD-Normalisierung Brief #1561</title>
			</titleStmt>
			<publicationStmt>
				<publisher>Volk et al.</publisher>
				<pubPlace>Zürich</pubPlace>
				<address>
					<addrLine>Institut für Computerlinguistik</addrLine>
					<addrLine>Andreasstrasse 15</addrLine>
					<addrLine>8050 Zürich</addrLine>
					<addrLine>Schweiz</addrLine>
				</address>
				<authority>Universität Zürich</authority>
				<idno subtype="url">https://www.bullinger-digital.ch/</idno>
				<date when="2024"/>
			</publicationStmt>
			<sourceDesc>
				<bibl><title>Bullinger Briefwechsels, Frühneuhochdeutsche Textnormalisierungen</title></bibl>
			</sourceDesc>
		</fileDesc>
	</teiHeader>
	<text xml:lang="de">
		<body>
			<div>
				<p>
					<s n="1" xml:lang="la" type="auto">Si vales, gaudeo; et ipse valeo, et princeps noster recte valet.</s>
					<s n="2" xml:lang="la" type="auto">Eius ad te literas pridie nonarum ianuarii tabellario Tigurum perferendas dedi.</s>
					<s n="3" xml:lang="la" type="auto">An reddantur recte, nescio; ego sane vehementer dubito, cum quod per se iam sint hybernae navigationes odiosae, tum quia pervagatum est vitium apud eiusmodi homines, ut vel negligentes sint vel omnino infideles; idcirco eas denuo tua causa describendas putavi.</s>
				</p>
				<p>
					<s n="4" xml:lang="la" type="auto">Multa cognosces ex literis, quas post Stumphii a nobis discessum trinas ad te dedi; gratos tibi optatosque esse, qui de virorum principum benevolentia erga te rumores a me significantur, non dubito, mi dulcissime pater, praestaborque et enitar, ut indies magis magisque haec inter vos augeatur et conservetur amicitia.</s>
					<s n="5" xml:lang="la" type="auto">Te quidem in dies mehercule habeo chariorem sollicitudinesque meas quotidie magis tua plane summa merita exacuunt, ne quid aut ex amore aut ex iudicio tuo deperdam.</s>
					<s n="6" xml:lang="la" type="auto">Constans iam aliquot dies percrebuit rumor Iohannem Chekum auratum militem, regiae maiestatis institutorem, cancellarium Angliae hoc concilio creandum: Eliensis episcopus ad tempus duntaxat isto officio fungitur, donec alius ad illum honorem perpetuus a parliamento decernatur.</s>
					<s n="7" xml:lang="la" type="auto">Tu velim ad illum diligenter scribas; vir enim tui cum primis est amans ac studiosus, praeterea summae existimationis atque dignitatis homo: argumentum tibi nequaquam deesse poterit.</s>
					<s n="8" xml:lang="la" type="auto">Is unus ac pene solus cum Treherno nostrae huius salutis author semper fuit.</s>
				</p>
				<p>
					<s n="9" xml:lang="la" type="auto">Deinde Ulmios meos, tua commendatione ad Coxum adductus, perquam benigne ac humaniter in aula regis accepit.</s>
					<s n="10" xml:lang="la" type="auto">Postea Alexandri studia defendi iuvarique a Warwicense curaturum se lubenter affirmat.</s>
					<s n="11" xml:lang="la" type="auto">Titulum Warwicensis iam plenum ac integrum accepisti; id unum hoc tempore postulat, ut promissa tua exolvas, quod ut enitare contendasque, vel potius ut perficias, posse enim te mihi persuasi, vehementer et etiam atque etiam rogo.</s>
					<s n="12" xml:lang="la" type="auto">Res maximi est momenti ac ponderis, quod tute ipse pro tua summa prudentia facile cogitabis.</s>
					<s n="13" xml:lang="la" type="auto">Rectissime feceris (mihi crede) si futuris hisce nundinis literas quam diligentissime ad illum scribas, quibus et studium illi tuum ac operam singulariter deferas, et pro eius celsitudinis erga te benevolentia gratias agas: in his vero omnibus, quae ad tanti principis dignitatem facere videbuntur accurate contexes.</s>
				</p>
				<p>
					<s n="14" xml:lang="la" type="auto">Haec hactenus.</s>
					<s n="15" xml:lang="la" type="auto">Petrus Martyr adhuc Londini suas agit partes in constituendis legibus sacris.</s>
					<s n="16" xml:lang="la" type="auto">Liber eius necdum allatus est: falsissimi sunt Byrkmanni.</s>
					<s n="17" xml:lang="la" type="auto">Filia principis convaluit ex magno et periculoso morbo.</s>
					<s n="18" xml:lang="la" type="auto">Mira nunc parturit, quae in lucem tua cum laude brevi sunt exitura.</s>
					<s n="19" xml:lang="la" type="auto">Inventus est hisce diebus magnus thesaurus optimorum librorum: Basilius in Esaiam et Psalmos Graece, et aliquot alia scripta, seu fragmenta potius, eiusdem authoris; Chrysostomus in evangelia Gręce; integer Proclus; Porphyrius et Plotinus Platonici.</s>
					<s n="20" xml:lang="la" type="auto">Illos libros omnes ipse hoc die vidi.</s>
					<s n="21" xml:lang="la" type="auto">Reliquum est nunc ut valeas, pater in Christo colendissime, ignoscasque rusticitati mearum literarum; nam et festinans scripsi, et ludis, seriis quidem illis, vehementer impeditus.</s>
					<s n="22" xml:lang="la" type="auto">Oxonii, 5 febr. 1552.</s>
				</p>
				<p>
					<s n="23" xml:lang="la" type="auto">Tuus discipulus et in Christo filius, Iohannes ab Ulmis.</s>
				</p>
				<p>
					<s n="24" xml:lang="la" type="auto">Literas omnes meis includito, praecipue Cheki: ni effecero ut literas a Warwicensi accipias, fidem mihi nullam amplius habeto.</s>
				</p>
				<p>
					<s n="25" xml:lang="la" type="auto">Titulus conveniens dignitati Warwicensis: Illustrissimo principi ac domino, d. Iohanni Dudlaeo, potentissimo Northumbriae vel Northumbrorum<note type="margin">a.R.: ...</note> duci, comiti a Warwik, domino Lyslae, regnorum Angliae, Hybernię et Francię regis consiliario summo ac principi.</s>
				</p>
				<p>
					<s n="26" xml:lang="la" type="auto">Scripsit ad te dux Suffolchiae, filia eius, Haddonus, Elmerus et Scinnerus, quorum literas ad te misi omnes, ut supra ostendi.</s>
					<s n="27" xml:lang="la" type="auto">Oglethorpus, doctor et vicecancellarius huius academiae, tuas iam avide expectat literas, itidem Hardingus, vir absolute doctus.</s>
				</p>
				<p>
					<s n="28" xml:lang="la" type="auto">Ornatissimo viro d. Heinricho Bullingero, Tigurinae ecclesiae archiepiscopo, domino suo longe colendissimo.</s>
				</p>
				<p>
					<s n="29" xml:lang="de" type="auto">Vom Herzogen von Suffolk.</s>
				</p>
			</div>
		</body>
	</text>
</TEI>
