<?xml version="1.0" encoding="UTF-8" standalone="no"?>
<TEI xmlns="http://www.tei-c.org/ns/1.0" xml:id="normalization5412">
	<teiHeader xml:lang="de">
		<fileDesc>
			<titleStmt>
				<title>FNHD-Normalisierung Brief #5412</title>
			</titleStmt>
			<publicationStmt>
				<publisher>Volk et al.</publisher>
				<pubPlace>Zürich</pubPlace>
				<address>
					<addrLine>Institut für Computerlinguistik</addrLine>
					<addrLine>Andreasstrasse 15</addrLine>
					<addrLine>8050 Zürich</addrLine>
					<addrLine>Schweiz</addrLine>
				</address>
				<authority>Universität Zürich</authority>
				<idno subtype="url">https://www.bullinger-digital.ch/</idno>
				<date when="2024"/>
			</publicationStmt>
			<sourceDesc>
				<bibl><title>Bullinger Briefwechsels, Frühneuhochdeutsche Textnormalisierungen</title></bibl>
			</sourceDesc>
		</fileDesc>
	</teiHeader>
	<text xml:lang="de">
		<body>
			<div>
				<p>
					<s n="1" xml:lang="la" type="auto">Gratia et pax multiplicetur, ornatissime vir et frater charissime.</s>
				</p>
				<p>
					<s n="2" xml:lang="la" type="auto">Iamdudum gestiebat animus te scriptis meis invisere; sed inopia tabellarii in causa fuit, quominus fecerim.</s>
					<s n="3" xml:lang="la" type="auto">Quare iam tandem nactus nuncium, qui istuc iter haberet (sed iam talaria indutum et abitum meditantem), arrepto calamo hanc schedulam raptim exaravi, qua prę angustia temporis te de rerum mearum statu plene certiorem facere non possum.</s>
					<s n="4" xml:lang="la" type="auto">Hoc autem presertim scire te velim me in Hollandia, quę michi patria est, aliquamdiu divini verbi pręconem egisse.</s>
				</p>
				<p>
					<s n="5" xml:lang="la" type="auto">Sed cum ab abominationibus missarum abstinerem et quosdam abusus manifestos reprehenderem, offendi multos, qui me tandem apud episcopum Traiectensem detulerunt.</s>
					<s n="6" xml:lang="la" type="auto">Ille autem scriptis literis minacibus me deterrere putabat.</s>
				</p>
				<p>
					<s n="7" xml:lang="la" type="auto">Sed cum ego pręter ętatem (nam nonnisi viginti octo annorum sum), strenue pergerem contra idololatriam et prophanationem cęnę domini declamare, exasperavi ipsorum animos et in tantum odium erga me exarserunt, ut me iniussu curię Hollandinę apprehendissent, nisi amici, quę bona pars populi erat, mihi ipsorum consilium indicassent et mihi consultores fuissent, ut fuga mihi consulerem, quibus obtemperavi.</s>
					<s n="8" xml:lang="la" type="auto">Iam vero in exilio et miseria constitutus et consilii inops tuam opem et consilium imploro atque etiam confido te mihi non defuturum adhuc in militia christiana tyroni, quia meminisse debes non solum legis fraternę charitatis, sed etiam naturę communis, qua non nobis tantum, sed etiam aliis nascimur.</s>
					<s n="9" xml:lang="la" type="auto">Idioma vestrę linguę utcunque calleo, quia Basileę aliquando degebam.</s>
				</p>
				<p>
					<s n="10" xml:lang="la" type="auto">Etiam atque etiam te rogatum velim, ut non dedigneris mihi rescribere per vestros mercatores, qui unndinas Francfordienses petunt, quidnam mihi faciendum suadeas; nam a crassitie Lutherana abhorreo et vix sine offensione conscientię apud ipsos vivo.</s>
					<s n="11" xml:lang="la" type="auto">Sed receptui canendum est tabellario literas exposcente; alias fusius vel per literas vel coram conferemus.</s>
					<s n="12" xml:lang="la" type="auto">Raptim 4. augusti in ędibus Cornelii Rhetii licentiati Colonię.</s>
				</p>
				<p>
					<s n="13" xml:lang="la" type="auto">Tuus ut suus Cornelius Botus Alcmarianus.</s>
					<s n="14" xml:lang="la" type="auto">Doctissimo iuxta ac pientissimo d. Henrico Bullingero, ecclesię Tigurinę perintendenti vigilantissimo et preceptori meo observando.</s>
					<s n="15" xml:lang="de" type="auto">Zu Zürich.</s>
				</p>
			</div>
		</body>
	</text>
</TEI>
