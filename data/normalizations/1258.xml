<?xml version="1.0" encoding="UTF-8" standalone="no"?>
<TEI xmlns="http://www.tei-c.org/ns/1.0" xml:id="normalization1258">
	<teiHeader xml:lang="de">
		<fileDesc>
			<titleStmt>
				<title>FNHD-Normalisierung Brief #1258</title>
			</titleStmt>
			<publicationStmt>
				<publisher>Volk et al.</publisher>
				<pubPlace>Zürich</pubPlace>
				<address>
					<addrLine>Institut für Computerlinguistik</addrLine>
					<addrLine>Andreasstrasse 15</addrLine>
					<addrLine>8050 Zürich</addrLine>
					<addrLine>Schweiz</addrLine>
				</address>
				<authority>Universität Zürich</authority>
				<idno subtype="url">https://www.bullinger-digital.ch/</idno>
				<date when="2024"/>
			</publicationStmt>
			<sourceDesc>
				<bibl><title>Bullinger Briefwechsels, Frühneuhochdeutsche Textnormalisierungen</title></bibl>
			</sourceDesc>
		</fileDesc>
	</teiHeader>
	<text xml:lang="de">
		<body>
			<div>
				<p>
					<s n="1" xml:lang="la" type="auto">S. D.</s>
					<s n="2" xml:lang="la" type="auto">De Italo bene habet, postquam Reutlingerus istinc ad nos rediens sperat Basileę se inventurum, qui huius opera utatur; quę spes si ipsa quoque fefellerit, rursum ad se recepturum iuvenem sancte statuit.</s>
					<s n="3" xml:lang="la" type="auto">Venit ad te, non dubito, heri Ioannes Utenhovius, Gandavensis adulescens, cuius uterque parens C[aesaris] crudelitate periit; commovit mihi magnam commiserationem eius tragoedię narratio.</s>
				</p>
				<p>
					<s n="4" xml:lang="la" type="auto">Quę de tuorum paupertate scribis, nemo facile adducetur, ut credat tantum splendorem et luxum paupertate niti, quę frugalitatem potius decere solet.</s>
					<s n="5" xml:lang="la" type="auto">Verum ego tibi, qua vales apud me authoritate, fidem facile habeo, cum praesertim alibi quoque magna sit pauperum luxuria.</s>
				</p>
				<p>
					<s n="6" xml:lang="la" type="auto">Pro missis ad me scriptis et epistolis maximas tibi gratias ago ac omnia tibi praeter illa de Besolamanes carmina nunc remitto; ea enim ad germanum fratrem meum, qui hoc scripti genere mirifice delectatur, misi, cum id temporis ad manum esset, qui ad illum perferret, et illa tamen brevi ad te daturus; nam aderit hic ipse diebus hisce proximis.</s>
				</p>
				<p>
					<s n="7" xml:lang="la" type="auto">Multum gratulor Musculo Bernatum liberalitatem et illud non poenitendum salarium, quod tu Hallerique beneficio et commendatione est adeptus, vir plane dignus, qui ab omnibus iuvetur et ametur, cui etiam Augustani plurimum adhuc debent meritoque erga illum maiore uterentur benignitate; sed faciunt pro ingenio mundi.</s>
				</p>
				<p>
					<s n="8" xml:lang="la" type="auto">De translato concilio existimabam te certi aliquid accepisse.</s>
					<s n="9" xml:lang="la" type="auto">Mihi nullicunde quicquam certi de hoc scribitur, et multis coniecturis adductus, vanum hoc est commentum, cuiuscuius est, iudico.</s>
				</p>
				<p>
					<s n="10" xml:lang="la" type="auto">Accipis hic epistolam Sangallo heri ad me missam ab Erasmo Schlumpfio iuniore, qui vulgo ab omnibus Rasimus Schlumpf appellatur, cuius etiam schedulam ad te visum est mittere, si quid forte rescribere velis, ut per hunc Sangallensem possis.</s>
				</p>
				<p>
					<s n="11" xml:lang="la" type="auto">Dominus te tuamque domum inter pressuras et turbines mundi sospites ac spiritu florentes suaque pace gaudentes perpetuo conservet, quacum ut cęlesti patri me fideli patrocinio commendes plurimum te rogo.</s>
					<s n="12" xml:lang="la" type="auto">Bene vale, mi charissime frater.</s>
				</p>
				<p>
					<s n="13" xml:lang="la" type="auto">Vitoduri, 29. aprilis 1551.</s>
				</p>
				<p>
					<s n="14" xml:lang="la" type="auto">T[uus] Ambr[osius] Bl[aurerus].</s>
				</p>
				<p>
					<s n="15" xml:lang="de" type="auto">Man schreibt mir nichts besonders von Augsburg, dann wie die Zettel allenthalb aufgeschlagen werden des Concilij halber, gleich wie er mir ihren zwei geschickt.</s>
					<s n="16" xml:lang="de" type="auto">Aber es werden viel Stand des Concili nicht besuchen, dieweil es nicht, wie begehrt, angesagt sein worden.</s>
				</p>
				<p>
					<s n="17" xml:lang="la" type="auto">Rogavi Ioannem Utenhovium, ut, antequam istinc longius demigret, huc rursum se conferat; nam valde cupio familiarius cum illo colloqui.</s>
					<s n="18" xml:lang="la" type="auto">Quod ubi facturum intellexeris, scribe ad me per ipsum, obsecro, ecquomodo istic se gesserit, aut prius certe, ubi commodum erit, significa etc.</s>
				</p>
				<p>
					<s n="19" xml:lang="la" type="auto">D. Bullingero suo, amico summo.</s>
				</p>
			</div>
		</body>
	</text>
</TEI>
