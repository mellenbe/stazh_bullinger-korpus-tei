<?xml version="1.0" encoding="UTF-8" standalone="no"?>
<TEI xmlns="http://www.tei-c.org/ns/1.0" xml:id="normalization3600">
	<teiHeader xml:lang="de">
		<fileDesc>
			<titleStmt>
				<title>FNHD-Normalisierung Brief #3600</title>
			</titleStmt>
			<publicationStmt>
				<publisher>Volk et al.</publisher>
				<pubPlace>Zürich</pubPlace>
				<address>
					<addrLine>Institut für Computerlinguistik</addrLine>
					<addrLine>Andreasstrasse 15</addrLine>
					<addrLine>8050 Zürich</addrLine>
					<addrLine>Schweiz</addrLine>
				</address>
				<authority>Universität Zürich</authority>
				<idno subtype="url">https://www.bullinger-digital.ch/</idno>
				<date when="2024"/>
			</publicationStmt>
			<sourceDesc>
				<bibl><title>Bullinger Briefwechsels, Frühneuhochdeutsche Textnormalisierungen</title></bibl>
			</sourceDesc>
		</fileDesc>
	</teiHeader>
	<text xml:lang="de">
		<body>
			<div>
				<p>
					<s n="1" xml:lang="la" type="auto">Clarissimo viro d. Henricho Bullingero ecclesię Tigurinę fido pastori fratri et symmystę colendissimo.</s>
					<s n="2" xml:lang="la" type="auto">S. Satis fuisset, ornatissime vir et ex animo colende frater, uno verbo testari, Lęlium nunc sedato ingenio in eadem quam profitemur fide acquiescere, ut eum humaniter abolitis offensis omnibus exciperem: commendatio vero tua huc etiam valuit ut quęcunque optasset officia liberaliter pręstare fuerim paratus.</s>
					<s n="3" xml:lang="la" type="auto">Literas quarum exemplar misisti proditoris opera in eorum manus venisse dolet qui ex nostris dissidiis inanes triumphos captant.</s>
					<s n="4" xml:lang="la" type="auto">Argumentum illud quod animos nostros, quoties tractatur, ultro citroque exulcerat, in animo erat posthac non attingere.</s>
					<s n="5" xml:lang="la" type="auto">Video conventus omnes vobis esse odiosos.</s>
				</p>
				<p>
					<s n="6" xml:lang="la" type="auto">Atqui meo iudicio hoc malorum quę vos tantopere offendunt unicum erat remedium.</s>
					<s n="7" xml:lang="la" type="auto">Nam si sperassent principes nos ad amicum congressum propensos fore nunquam certe passi essent vel nos damnari, vel de nobis quidquam gravius statui.</s>
				</p>
				<p>
					<s n="8" xml:lang="la" type="auto">Nunc quia vel silentio vestro vel obliqua recusatione pacificationis spes ablata erat, Philippus et qui simul cum eo nobis favebant, ut sunt pusillo animo, facile cesserunt aliorum pervicacię.</s>
					<s n="9" xml:lang="la" type="auto">Utinam autem vobis placuisset, dum comiter porrecta est manus, propius accedere.</s>
				</p>
				<p>
					<s n="10" xml:lang="la" type="auto">Nam quod excipis, non esse hoc in arbitrio vestro sed pendere a consensu amplissimi senatus vestri, quorsum tendat non video: nisi ut neges, vos esse apertos repulsę authores.</s>
					<s n="11" xml:lang="la" type="auto">Nam mihi persuadeo, si vobis res cordi esset, nullam fore moram in magistratu.</s>
				</p>
				<p>
					<s n="12" xml:lang="la" type="auto">Pręcipuum obstaculum vobis esse video quod moderatissimis quibusque adversę partis decretum est ne tantillum quidem ab Augustana confessione discedere.</s>
					<s n="13" xml:lang="la" type="auto">Hoc nempe papistis dicunt, sicuti vicissim nobis permitterent, si communis a nobis edita esset confessio, idem dicere.</s>
					<s n="14" xml:lang="la" type="auto">Adde quod ab initio huic formulę alligati, velint nolint, pedem illic figere coguntur.</s>
					<s n="15" xml:lang="la" type="auto">Interea non ea lege ad se nos vocant ut cogamur ipsi subscribere eorum placitis.</s>
				</p>
				<p>
					<s n="16" xml:lang="la" type="auto">Imo, si attentius observes, viam disquisitioni aperiunt, ac si iam sponte ad moderationem aliquam essent inflexi.</s>
					<s n="17" xml:lang="la" type="auto">Certe ut omnibus nota est Philippi mollities, ita eius sibi conscius nos in legitimo aliquo conventu habere adiutores maxime cuperet.</s>
					<s n="18" xml:lang="la" type="auto">Quid olim expertus sim memini, et hodie nihil magis nocuisse suspicor, quam quod spem colloquii, cui fuerat innixus, diffluere videbat.</s>
					<s n="19" xml:lang="la" type="auto">Si putas iniquo illo pręiudicio, quo nos inhumaniter gravarunt, me non moveri, longe falleris, et quam graviter offensus fuerim ipsi ex meis literis norunt quibus libere conquestus sum ut res ferebat.</s>
					<s n="20" xml:lang="la" type="auto">Sed nostrum est etiam expendere annon pars culpę resideat in nobis, qui amicis fulturam quam expetebant, nescio quo fastidio, subduximus.</s>
					<s n="21" xml:lang="la" type="auto">Quod hortaris ut coniunctionem inter nos constanter foveamus, libenter recipio.</s>
				</p>
				<p>
					<s n="22" xml:lang="la" type="auto">Nec vero a me periculum est ne unquam solvatur.</s>
					<s n="23" xml:lang="la" type="auto">Si contingeret nos ad colloquium aliquod vocari, sicut iam apud te professus sum, ita neque hodie dissimulo me venturum: non ut captandis novis amicitiis intentus vobis elabar, sed ut eos nobis conciliem, si qua tamen fieri poterit, qui a nobis dissident.</s>
					<s n="24" xml:lang="la" type="auto">Et sane nullo iure me obstrictum puto, si alii defugiunt, ut venire ipse nolim quo me trahit conscientia.</s>
					<s n="25" xml:lang="la" type="auto">Quęcunque vero a me suscepta fuerit profectio, non modo curę erit nihil fide mea indignum admittere, sed etiam consensum qui inter nos vigere debet sancte qua decet constantia tueri.</s>
					<s n="26" xml:lang="la" type="auto">Quanquam stulte forte hęc imaginer omni spe colloquii abrupta.</s>
				</p>
				<p>
					<s n="27" xml:lang="la" type="auto">Tantum simpliciter volui profiteri me non adeo immemorem esse meę libertatis ut consiliis, quibus bonam causam pessundari video aut saltem existimo, obsequar.</s>
					<s n="28" xml:lang="la" type="auto">Minis non terreor, quando nihil gratius esse debet quam exire celerrime e mundo, nedum urbis huius stationem relinquere.</s>
					<s n="29" xml:lang="la" type="auto">Quid velim, si non intelligis quo tendant quę hactenus agitastis, melius reputa.</s>
				</p>
				<p>
					<s n="30" xml:lang="la" type="auto">Quidquid tamen acciderit, res ipsa ostendet immerito fuisse me vobis suspectum, si asperius quam par esset loquutus videor.</s>
					<s n="31" xml:lang="la" type="auto">Hoc tibi persuadeas, dolores qui me premebant quasi in fratris sinum exonerasse.</s>
				</p>
				<p>
					<s n="32" xml:lang="la" type="auto">Bene vale, ornatissime vir, et mihi observande frater, cum reliquis symmystis, quibus multam salutem precor.</s>
					<s n="33" xml:lang="la" type="auto">Dominus vobis omnibus adsit, vos gubernet ac tueatur.</s>
				</p>
				<p>
					<s n="34" xml:lang="la" type="auto">Collegę mei vos salutant.</s>
				</p>
				<p>
					<s n="35" xml:lang="de" type="auto">Genev 22. mai 1558.</s>
				</p>
				<p>
					<s n="36" xml:lang="la" type="auto">Iohannes Calvinus tuus.</s>
				</p>
			</div>
		</body>
	</text>
</TEI>
