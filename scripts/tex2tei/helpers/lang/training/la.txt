Impraecor tibi, domine colendissime, et toti domui tuae ab omnipotente domino nostro annum omnibus modis et numeris felicissimum.
Literas tuas una cum forma responsionis dandae D. Tschudo, erudita quidem illa, apposita, pia et utilissima, accepi et legi ac ago tuae diligentiae et humanitati magnas gratias.
Semper ego ex tuis eruditior efficior.
Placabitur haud dubie hominis animus, quia humanus est vir, at nihil ei persuadebimus, metuo; supersticiosissime enim adhaeret papatui.
Dominus ipsi oculos et cor aperiat.
Curabo, ut exemplum tuum Stumpfius primo quoque tempore habeat.
Rediit, qui exempla chronicorum Curiam et Claronam, denique in alteram partem Undervalden portavit, nec potest satis depraedicare, quam grato animo et benefico exceptus sit ibi.
Mittunt munera et publicas literas, quibus et gratias agunt et benevolentiam testantur.
Qui vero Bernam, Friburgum, Salodorum, Biennam, Basilęam et Milhusium abierunt, nondum redierunt.
- In Galliam legatus a senatu et plebe lectus est vir clarissimus Andreas Fabritius, urbis nostrae antesignatus seu pandareta etc.
Calendis Ianuarii pransus est nobiscum D.
Ioannes Bibliopegus, Danus, olim D.
Eras Rot familiarissimus.
Veniebat ab Augusta recto cursu; comitabantur eum Anglus quidam et Gallus nobiles.
Volebat videre et salutare D.
Pellicanum, Bibliandrum, me et reliquos.
Festinabat ita, ut non sit datum diu colloqui.
Abit in Galliam, deinde in Angliam.
Fuit apud captum electorem.
Ego suspicor, illum Danorum regis esse legatum.
Omnia Caesaris rescire videbatur; nam ex pauculis illius verbis magna coniectare licebat.
Putat ille omnino grave bellum exoriturum inter Caesarem et papam papaeque sotios etc.
Praeterea quod scribam non habeo quicquam.
Hessi res pessime habent.
Magdeburgenses publice declarati sunt hostes Caesaris et implicati banno imperiali.
Dominus adsit nobis et auferat e medio lupum illum crudelissimum.
Vale, salutant te nostri omnes.
Tiguri, 3.
Ianuarii, anno 1548.
Tuus Bullingerus.
Clarissimo viro D.D.
Ioachimo Vadiano, consuli Sangallensi, dominosuo colendissimo.
Sangallen.
Gratiam et pacem a domino.
Accepi tuas nuper literas, breves quidem, sed tamen mihi satisfacientes; recipis enim te memorem mei fore, de quo non dubito.
Mones autem et recte quidem, ne temere, ad quos legittime sim vocatus, deseram: non equidem arbitror temeritatem iudicabis, si cogente necessitate de loci et conditionis mutatione cogitavero.
Multa enim sunt, quę non solum id suadent, sed tantum non urgent.
Mihi namque, quod aliis splendide et abundanter contingit, non datur ad necessitatem; ego aere alieno premar, dum aliis perpulchre prospicitur.
non te latet, quibus conditionibus hanc provinciam obierim, quę et quanta mihi promisso, haud puto iam oblivioni tradita.
Quę non eo scribo, quod de tua in me fide et benevolentia quicquam dubitem, sed tantum, ne temere nunc agere videar, nec expeto, ut hanc vel illam conditionem mihi dari cures (quamvis, si ita contigerit, ut in diaconi tui locum, qui nunc, ut audio, vacat, vocarer, haud quaquam recusarem, imo dignus a vobis iudicatus cum magna gratitudine reciperem), si saltem honesta aliqua mihi et legittima vocatio offerretur, de quo ut hactenus nunquam sollicitus fui, ita ne nunc quidem sum anxius, in manu domini hęc omnia esse agnosco.
Hoc tantum oro, ita mei cum caeteris dominis et fratribus colendis memineris, ut me per hoc tempus, dum morem vobis magistratuique prudentissimo gessi, tam tenui stipendio vixisse aesque alienum collegisse neutiquam possit paenitere, si, quid hactenus decessit, porro resarciatur.
Facite etiam, ne aliis exemplo fiam, quominus huiusmodi in causis obediant, si viderint semel ablegatus perpetuae tradi oblivioni.
Nec est, ut multis tecum agam, quibus nominibus mihi aliquid tribui velim; tu ipsa pro singulari tua prudentia solitaque erga me benevolentia perspicies, quid e re mea futurum sit ecclesiaeque Christi commodissimum.
Patriae civis servire malo quam aliis, quamvis interim alias non respuo, quas recipiam necessario, si quidem vobis mea opera vel non est opus vel alios praefertis.
hactenus semper me tuo permisi consilio regendum; quę tu facienda iudicasti, feci nec unquam, quod sciam, me tibi opposui, neque huius me unquam paenituit; recte habui, successit bene.
nunc autem res meae ita se habent, ut aliter omnino mihi sit prospiciendum.
Quare me vobis inprimis meamque operam offero; vacant enim conditiones et in urbe et in agro; si quidem dignus videor, uti potestis (spero enim me non in quemvis contemptissimum locum detrudendum, eo quod hactenus obedivi iussui vestro).
Atque hucusque non solitus sum multum conqueri nec cuiquam animi mei consilium revelavi; nunc autem, cum ita se res meae habeant, efficiam, ut sciant saltem praecipui reipublicae Tigurinae me patriae prę omnibus aliis obtulisse, ut, si quando ita res ferat, ut alio vocatus conditionem recipiens ingratitudinis non possim accusari.
Vale ac me commendatum habe atque id, quod te facturum plane mihi persuasi, efficere perge.
Salutabis meo nomine totam tuam domum, D.
Gvaltherum, Hallerum cum omnibus dominis et fratribus dilectis.
Salutat vos et uxor mea, quę reditus in patriam diem videre summopere exoptat.
Aarovię, 4.
ianuarii anno 1548 Uwer frowen schick ich hieby ein kleins stückly von einem einhorn, allein zuͦ einem zeichen der dankbarkeit; so ich köndte und vermöchte, wolt ich mit grosserem das guͦtt, so sy mir gethan, vergälten.
Ich han bißhar iren nie nüt geben, nit das ich so undankbar syge, sondern das ich nit gewüßt, was ich iren gemäß sölte schenken.
Nun ist mir das also zuͦ einem grossen kleinot geworden; das schenk ich iren; dann es sonderlich gebärenden frowen nüz ist, mit bitt, sy welle es, auch ir, von mmir ver guͦtt uffnemen.
Die schenke ist wol klein anzesähen; der will aber ist guͦtt.
Totus tuus Christian Hochholzer Clarissimo viro D.
Heinrycho Bullingero, ecclesiae Christi Tiguri antistiti vigilantissimo, domino suo colendissimo.
Fuisset legationi destinatus Habius, ni subinde esset valetudinarius et vexaretur a podagra.
Vir est D. Fabritius plane heroicus, aeducatus in Gallia apud D.
a Leoncurt et iccirco linguae Gallice peritissimus.
Hodie demum circa horam XII.
profectus est; utinam faustis avibus! Fert secum alterum ex num is, cras reliqui duo submittentur; non enim potuerunt plene absolvi hodie, ideoque curavi, ut Knoblouchus videret et in manum acciperet magnum illum reginae donandum.
Ostendi illi ursum aurea torque insignem urbis vestrae; obtinet is inter sotios locum secundum.
Primum obtinet abbas, secundum urbs Sagallum, tertium occupant Rheti, quartum incolae vallis Poeninae, quintum Rotvylenses, sextum Milhusiani, septimum Biennenses.
Maluissemus urbem vestram primo locare loco; sed dum archigrammateus antiqua instrumenta et foedera inspiceret, invenit ubique illum observatum ordinem: abbt und statt Sangallen.
Scio autem, favere legatum urbi et reipublicae vestrae, praeterea ab amplissimo senatu in mandatis accepisse, ut una cum aliis legatis rempublicam vestram et negotia regi quam fidelissime commendet, et, quod tibi dictum volo, ambivit Antronius hunc honorem, ut et ab ipso acciperetur legatus.
Eam vero ob rem factum est, ut e sotiis ne unus quidem urbibus et pagis sit coniunctus; satius enim duxerunt, ex his nullum accipere, quam monachi ambitiosi cupiditatem explere.
Recte scribis de clarissimis istis Helvetiae viris.
Novi ego D. Iodocum a Meggen peroptime; semel enim et iterum apud me in meis aedibus Tiguri fuit; semel et iterum ad illum scripsi et ille ad me.
Sed video nulla re magis egregia illa debilitari ingenia quam studio mundi.
Dominus liberet illos a malo et illuminet ipsos.
Miseria! Scribit ad me circa natalem domini ornatissimus vir D.
Ioannes Burcherus, Anglus, in haec verba: "Rediit ex Anglia 8.
huius mensis D. Richardus Hilleus, Anglus, communis noster amicus.
Is ad te iussit scriberem, primum quidem in Anglia religionem veram in diem crescere, deinde impias leges, ob quas multi viri christianissimi et securi percussi et ignibus cremati sunt, in universum esse abolitas.
Sublata sunt ex templis omnia simulachra, etiam Christi crucifixi.
Fatetur cum gaudio D. Richardus, se Londini vidisse templa Tigurina.
Episcopus Wintoniensis Stephen Gardiner.
Papista et impostor egregius, vinctus tenetur in turre Londoniensi.
D. Trehernus, qui apud vos Tiguri diu operam dedit theologiae, vir doctissimus et tui studiosissimus, receptus est, protectore regni sic volente, in numerum primum senatus, qui appellatur Parlamentum.
Scoti ab Anglis vere sunt devicti.
Discordia inter Anglum et Gallum sic est composita, ut utrimque naves captae sint dimissae.
Speramus pacem integram.
Nosti D. Bernhardinum Ochinum et D.
Petrum Martyrem vocatos in Angliam abiisse, ut ecclesias instituant.
Argentinensis ecclesia mire vexatur a Bucero, cuius animus interquiescere non potest; iam enim conatur excommunicationem nescio quam invehere.
Hedio et nonulli(sic?) alii ei obsistunt, ne non Aphrica semper aliquid mali proferat."
Anglus ille, vir pius et doctus, quae te celare nolui, quamquam putem, te illa aliis a locis iamdudum plenius percepisse.
Fama fuit Constantiae, Gallum Caesari eripuisse Genuam; ego vanissimum esse arbitror.
Tu ne quid me celes earum rerum, quae fide perspecta recipis aliunde.
Vale et me semper ama.
Tiguri, 13.
Ianuarii 1548.
Salutant te et tuos symmistae mei et fratres.
Tuus Bullingerus.
Clarissimo viro D.D.
Ioachimo Vadiano, consuli Sangallensi, domino suo semper colendo.
Sangallen.
Te atque reliquos pios viros vestrates valere voluptati maximę mihi est.
Ego in his calamitatibus et pressuris fidentia in dominum cum meis mediocriter valeo, attamen velut agnus inter lupos.
Quę obscurioribus scripsisti literis certo sunt cerciora, atque si quis diucius dubitet, suo experiatur malo.
Pręterea, ut fidere deo pium, ita tentare deum impium est.
cumque occasio calva, sit facile solet e manibus elabi; sat equidem cunctatum est.
Quos nominas, tantum verba dant.
Brunsvigum est conciliatum, eatenus tamen, quatenus impositis condicionibus satisfecerunt; sunt autem (condiciones imp...) De permutatione episcoporum nihildum audivi nec rem se ita habere credo.
(Servitutem iam induimus; sequimini ergo vos).
Cesarea maiestas papę mentem super concilio Tridenti celebrando declaravit, nempe in hunc modum, quod nulla spes illius concilii apud prudentes sit; imo papa Placentiam occupatam etc.
repetit audacter.
Propterea cęsar consultat de conficienda formula, secundum quam in ecclesiis vivatur, donec concilium celebretur et reformatio universalis fiat.
Quicquid igitur cęsar hoc modo in fide statuerit, Socraticę erunt leges et capitales transgressoribus.
Hic opus, hic labor erit.
Nos oramus, ut regnum dei veniat cito et dies decurtentur.
Vale, mi ornatissime vir, atque tuos, quibus me diligenter commendo, ex animo salutabis.
18. ianuarii 1548.
S. De legato urbis vestrae in Gallias misso tuis e literis certior factus, libenter accepi.
Cogitabam de consule Habio; interim colligebam, D. Fabrum, antesignanum, misum iri, si illum vel negocia publica vel consolatus munus vel ulla adversa valetudo remorata fuisset.
Vir est humanissimus Faber et, ni fallor, Gallicę linguę peritus et mihi ex eo tempore, quo praefectus ad Thermas fuit, familiariter notus ob meam coniugem, ipsi admodum propinquam sanguine, et plane talis, qui hac legatione fungi cum laude possit.
Porro quod ante admonebas, amplissimo senatui vestro placuisse, ut et e nostris aliquis
illo missus esset, gratissimum senatui nostro fuit; at ambiri ea res non potuit, nisi aliis ullis ex urbibus pagisve sociorum idem permissum fuisset.
Verum prudenter mihi constitutum videtur, ut, quia non licuisset omnibus proficisci propter delectum paucorum ipsos inter pagos factum, ad declinandam invidiam nemo
admissus sit ex sociis, ut taceam supervacaneam sumptuum molestiam et quod nihil minus a paucis omnium nomine perficietur, quam quod omnium praesentia agi
praestarique potuisset, nec dubitamus, quin amplissimi senatus vestri intercessione egregie simus legationi vestrae commendati.
De D. Scudo Tschudi quod scribis, dolet.
Erat mihi spes, pacatiorem illum caussae nostrae, imo vero Christi et capitis etiam sui futurum fuisse, si veritatem tam
liquido ob oculos positam intuitus fuisset. Quodsi de homine alioqui tot modis commodo et tantis dotibus ornato meliora sperare non datur tamen operę precium fuerit hoc minus cedere tumultuanti, quo turpius esset, si ullam vel suspitionem de nobis praeberemus caussę deserendae, quae tamen a magnis suae causse et partis patronis defenditur.
Similis farinae est, ut audio, apud Lucernates clarissimus et ornatissimus vir D. Iodocus a Meggen, quem et ipsum audio parum aequum nostrae religioni, sicut et Amannum a Niderhofen apud Uranios, virum doctum et mire humanum.
Quorum vicem nemo credit quam intra me et sub pallio, quod dicitur, doleam, quoties ipsorum nomine compellor et salutor, neque ita abiicio spem, quin pro meo in illos magno amore non desinam consolari me et magna mihi fiducia polliceri, ut non modo aequiores paulo in posterum
habituri ipsos simus, si ulla dissensio oborta fuerit, sed etiam in articulis tam apertis et liquidis (quamquam omnia nostra mire sunt aperta) adiutores.
Sed horum omnium nos dies ipsa certiores faciet.
Haec tibi et paucis tuis.
Vale.
Sangalli, X. Ianuarii, anno MDXLVIII.
Ioachimus Vadianus.
Praestantissimo viro domino Henrycho Bullingero, praeclarae urbis Tigurinae episcopo, domino et amico inprimis colendo.
S. Dominus Hieronymus Sayle[rus] [s]ancte me suis literis rogat, quo quam possim ocyssime has, quae his tuis inclusae sunt, ad dominum Franciscum Dryandrum
perferendas curem. Ea caussa alii mittere nolui quam tibi quantumvis occupato nil dubitans, quin tua cura certo et brevi quidem Basileam advolent etc.
et cupiunt optimi quique insperatam aliquam de Caesare victoriam; cernitur enim tyrannis, quam ille asseruit. Dominus liberet suos a
dęmonio meridiano!
Vale.
Vere pio et erudito viro D. Henrycho Bullingero, amplissimae ecclesiae Tigurinę praesidi, domino et amico spectatissimo.
Praestantissimo viro D. Heinricho Bullingero, venerando suo longeque omnium charissimo fratri.
Praestantissimo viro D. Heinricho Bullingero, amico tanquam fratri suo incomparabili. Tiguri.