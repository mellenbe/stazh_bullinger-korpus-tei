Georg, grafe zu Württemberg und zu Mumppelgart etc.
Unsern grus zuvor, wolgelerter, lieber, besunder.
Das wir euch uff ewer jungst schreiben, an uns gethon, wytters nichts zugeschriben, an solchem haben uns fürgefallene unsere geschefft verhindert.
Schicken euch hiebei von unserm predicanten zu Reichenweyer ein schreiben sampt einer proposition, uns ungevorlich vor zweyen jaren uberantwurt, welche wir achten zu dem bericht, ir uns zugestelt, euch nit misfallen werde.
Neuws wissen wir nichts unders, dan das key[serliche] m[ajesta]t zu roß und fuoß widerumb vill volcks annimpt; kan aber noch niemants erfaren, wo dasselbi hinaus soll, dan das etlich vermeinen, es soll Sophoyen belangen.
Wünschen euch sampt ewerm bruder Walthero ein glückhafft new, selig jar.
Unsere sachen steen noch, wie wir von euch gescheiden sein.
Der lieb gott woll es zu einem glückseligen endt verschaffen.
Datum Basell den 4. Januarij anno etc. 48.
Georg grave zu Wyrttemberg etc.
Dem wolgelerten, unserm lieben besundern Heinrichen Bullinger, predicanten zu Zurich.
Fürgeliepter herr und bruͦder, hiemitt hapt ir das völcklin, davon ich euch vormals geschriben.
Ist an euch mein gantz geflissen bruͤderlich pitt, wellt um gottes und bruͤderlicher liebe, ouch minen willen so vyl bemuͤhet sein und inen anlaitung, ouch fürderung geben, wie sy die sach infedmen und darnach wyter darin handlen sollen, damitt sy zuͦ guͦtem end kommen möge, und wa es von nöten sein wurde, so wellt meine gnädigen lieb herren burgermaister und andre von meinen wegen auff das fleyssigst und trungelichst bitten, hierinn das best ze thain tun.
Vom hier ab wieder thain in den späteren Briefen erklären.
Beger ich um sy gantz dienstlich und ungespart zuͦ beschulden.
Es ist gar ain erbare fruntschafft baiderthalb und mir wol bekant, wiewol ich diser jungen nitt kuntschafft hab, aber der iren lang zeyt gehapt.
Derhalb thaind meinem vertrauwen nach, wie mir dann nitt zweyffelt.
By unserm fuͦrman hab ich vergangener wochen euch geschriben mitt ingelegter des kaisers antwort an die stend etc.
(ouch einem brieff gen Bern gehörig = gestrichen!).
Wellt mich berichten, ob euch die zuͦkommen seyen; der fuͦrman sagt, er hab die brieff all uberantwurt; man hab im aber kaine hinwider uffgeben, das mich doch treffelich befrombdt hat.
Uff morn fert widerum hinin.
Sind gott trulich bevolchen.
Ich hab euch uff gestert ouch by ainem mennlin von Strasburg geschriben mitt ainem brieff gen Bern gehörig.
Bittend gott gantz getrulich fuͤr uns.
Es ist gar nichts newes diser zeyt vorhanden, das grund hab.
Wol sagt man, der Frantzoß solle Genua ingenommen haben; hat ainer gewisslich fuͤr ain theure warhait usgeben; aber ich sorgen, es seye nienen alls übel gangen.
Datum den 10. Januarii 1548.
Auß Nürenberg, Augspurg, Memingen, Lindo, Mönchen schreybt man den unsern nit mer so graußams von den Schwytzern, die selbigen zuͦ bekriegen.
Dann die sachen sich bey den fürsten und stenden nit allenklich vergleychen laßen wellend, und söllend ja diejenigen, so eß mit dem kayser gehabt habend, sich viler dingen nit weniger beschwären dann die andern, so im zuͦgegen ghandlet habend.
Vasthin diser ursach, das khain radtschlag, so imm nit gefellig ist, seinen fürgang hat und man in großen kosten vergebens ligt und K. Mt. mit seinem bruͦder wol diss wegs für sich selbs und allain ainen reychstag halten mögen etc.
Entlich sag aber ist, daß er ainen starken starken zeug zuͦ ross und fuͦß sölle in das land zuͦ Wirtenberg legen.
Das säch imm zwar gleych, samm er wider ain aydgnoschafft noch ettwas gedenkhens in dem kropp truͤge; wie man desselbigen khainen zweyfel tregt.
Und sol ja gewüss sein: wo er demm papst vertruwen möcht und er sich fürschubs von den selben versechen möchte, das er den hertzog von Sophoy, onangesechen die Schweytzer und Frantzosen, gewüsslich einzuͦsetzen und damit mer dann ainen hasen in ainem gejagt zuͦ fachen sich underston würd.
Er gdar aber dem papst und dem Türken mit seinem anstand nit wol vertrauwen.
Darum man sich nun versechen wil, er werde seiner anschlegen ettwas anstal machen, biß imm die komlikhait baß zuͦr hand ston werde.
Darum man wol guͦt sorg haben sol.
Dan wo man möcht, so thät man und ist der will gwaltig vorhanden.
Gott well uns treuwlich bewaren.
Nova: der cardinal ist von Rom khomen, nammlich cardinal von Trient; der sol dem kayser ain scharpf angebonden antwort geben haben, und wirdt im stillen vil gehandlet.
Dabey aber momlet man, eß möcht sich alle unruͦw in Italien ziechen, und sol der kayser gegen dem papst gar nit zuͦfriden sein.
Der reychstag sol in monadtzfrist sein endtschafft nemen, und hat man jetzmal mit khainer sach mer zuͦ schaffen, dann das man eß mitt panketen ordenlich und kostlich außrichte; das überig ist dem kayser alles übergeben.
Haimlich ist bey aller erbarkhait große klag allerlay beschwerden und unbillikhaiten, In eyl zuͦ S. Gallen 12. Januarij anno 1548.
Gnad, frid mitt allem guͦtem durch Christum von gott etc.
Fürgeliepter herr und bruͦder, ewer letst schreiben hab ich wol empfangen etc.
Daruff nichts sonders ze antwurten etc.
Der chronic halber ist im, wie ich euch geschriben hab; dann Mangolt hat kaine noch ingebunden neher geben dann um 6.
Von mir hat er buͤchle genommen D[octor] H[ansen] Zwicken seligen Siben wort Christi, die hie getruckt worden, an denen er wol so vyl gewynnen mag, das er ouch sovyl hat von mir.
Der Froschauer hat im warlich ain ruchen brieff geschriben, das er mich bedauret; wellt etwas darum geben, das ir nichts zuͦ im gesagt hetten oder ich euch nichts davon geschriben hette etc.
Herrn Andreas Kollis seligen suns halber thaindt ir recht, diewyl nichts zuͦ hoffen, das ir mir des guͦt rund berichten.
Der herr gott wirt inn vyllicht in ander weg versechen.
Der Gislinger hat hie hochzyt gehapt und miner herren ordnung ubersechen, hat ouch sein brut ain tantz angericht, so man doch in vyl jaren hie nie getantzt hat; dann es yetz nitt tantzwätter ist by disen schwären löffen.
Habend myne herren gross misfallen gehapt und yede person, die tantzt hat, um ain guldin gestraufft, den brutgam aber, ouch die brut und spylman in die gfencknusß gelegt.
Sy werdend yetz widerum zuͦ euch; er lasst sich vernemen, er habe aich stand in Bernerpiet.
Unser sach steht noch allso, wie ich nechermal geschriben.
Was der uffzug uff im trag, gepirt mancherlay rechnungen.
Der herr gott wells zuͦ guͦtem end ussfuͤren! Man wirt nunmehr bald sollen die guͤter bauwen vor der statt; so wirt dann muͤh und arbait; aber der lieb gott wirts wol machen etc.
Den bittend on uffhören fuͤr unser statt, das er ob unß halte.
Von Augspurg wirt euch zöger, das Marcell Dietrichen diener, wol anzögen, was das geschray da seye.
Mir wirt nichts sonders geschriben, dann ain guͦter, waidlicher biderman zögt mir an, das er by ainem des von Peuren trabanten gessen habe; der seye ouch ain Seemann.
Der hab im gesagt, das sein herr, der von Peuren, durch ainen aidgnossen, der seye naisman nitt weyt von Ermatingen dahaim, kuntschafft gemacht, wie tieff der Undersee zuͦ kalter wynterzyt gefriere.
Der habe im ouch allen bschaid geschriben etc.
Er schribt mir ouch, das er yetz offt zuͦ Augspurg gehort habe, es seye gewyss, das die Aidnossen der sachen nitt ainig seyen und auch ettlich der besten evangelischen das or uff ain andere seyten henckind etc.
Der herr gott verlich unß buͦß und besserung, das w[ir] im gefallen und seinen frid erlangen mögind.
Dem seind mitt den ewern wol bevolchen hie und dört.
Wellt ouch als liebs und guͦts von mir und den mynen sagen.
Datum den 18. Jenners 1548.
Ambrosius Blaurer, ewer getrewer bruͦder.
Das ehvolckle ist noch nitt by mir gewessen.
Es ist kain zeytung bey unß dann vyl flyegender gassenmär, von denen ich aber nichts schreiben oder euch damitt helligen mag.
Nächt sagt mir ainer von Gottlieben, das uff suntag nechst verschinen die buͦben von Hemmahofen uff Steckboren gezogen uff dem yß ubern See und die böcken oder trummen uff lantzknechtisch geschlagen habind.
Wellichs alls es die buͦben zuͦ Stäckboren gehört, seyen sy ouch gegen inen zogen, habind in zuͦ geschriuen, sy sollind uff irem boden die trummen nitt dermassen schlachen, daran in aber die andern böse wort geben, sy gefordert habind, zuͦ inen ze kommen und mitt inn ze schlachen etc.
Allso habinds die buͦben von Steckboren zuͦletst uber den gefrornen furt gewagt und an die andern gesetzt, sy ubel und in die flucht geschlagen, allso das ain buͦb da tod uff dem platz belyben seye.
Habeind all nichts dann stäcken gehapt etc.
Sind wunderbarliche ding und seltzame omina etc.
Es schreibt gar ain guͦter redlicher und fuͤrnämer mann her, der papst hab dem kaiser all artickel abgeschlagen, so er an inn gemuͦtet habe.
Namlich das er 1) aigner person selbs gen Trient oder Bononi kommen sollt, 2) sich dem concilio underwurfflich machen, 3) ainen andern papst ze wellen bewilligen sollt, damitt, ob er durante concilio sturbe, das man dann gleich ain newen pontificem hette, 4) seine glerten yetzung gleich gen Augspurg schicken sollt, damitt sy sich vor dem concilio mitt den anderen glerten underreden möchten.
Der kaiser nympt fuͤr und fuͤr vyl volcks an.
Was er im synn habe, mag man grundtlich nitt wissen, so gar mancherlay und ungleych sagt man von den sachen; es wirt sich aber nitt lang mehr bergen.
Fürgeliepter schwager, diewyl es jetzund nitt zuͦ thuͦn sin wirt umb ein pfarrer oder predicanten, sunder umb ein expectatorem (wie du in brieffen sähen wirst), der h. Jsaacen ettlich wuchen versähe, so vermein ich nitt nodt sin, mine herren von rädten und burgern zuͦ bemuͤyen.
Wenn nun dich nitt ein anders besser beduͤchte, wölte ich morn uff die predigen beruͤffen alein pastores und concionatores etc. zuͦ radtschlagen, wie man dem frommen, trüwen h. Jsaacen möchte zuͦ hilff kummen.
Wir habend sunst ledig Joh. Jac. Baan, Jonam Duckbuͦcher, Joannem Huser von Aesch, Joannem Jacobum Fry, Joannem Jacobum Löffelsperg etc.
Gott mitt dir.
Wenn die brieff geläsen hast, so schick mirs by disem botten wider mitt verzeychnuß, was dich guͦt bedunckt etc.
Der din H[einrych Bullinger.
Lieber herr gfatter, ich hab mit dem alten herren vogt Pfendler herr Jacob Francken halb gredt, dem ouch treffenlichen leid ist, das er von inen anderswohin beruͦfft ist, nammlich die meinung: uff yr pytt hin vor 4 jaren umb ein anderen predicanten, habint min gnadig herren von Zürich dysen her Jacoben ab einer guͦten pfruͦnd genummen, die er zuͦ
Weningen gehept hatt, und habint inn gen Schwanden geordnet der hoffnung, sy zuͦ Schwanden wurdent inne yrem embietten nach mit beßerer bsoldung versähen haben.
Jetz aber, do es nütt beschähen und er inn dyser schweren, türen zytt mangel by inen lyden muͤßen, da er ouch by inen verthan habe, das er zevor erhuset hatt, sigent min gnädig herren verursachet, imme ein anderi und beßeri pfruͦnd ze verlihen, uff das er sins leids widerumb möchte ergetzt werden und sinen kinden ettwas fürschlahen.
Dan min gnädig herren wol gedenckint, wan er mitt thod abgienge und sini kind nütt hettent, wem sy wurdent uffgebunden werden, dan sy die imm land nütt bhieltent, sunder schicktent sy den nechsten hinweg.
Jetz so min gnädig herren in widerumb bedacht, so wellint sy abermalen darvor sin, und muͤßte er also sines wolhaltens engelten, das dann min gnadig herren nitt bald thuͦn wurdent.
Den aber achtete ich, möchte er inen blyben, wen sy von Schwanden imm ein semmliche pfruͦnd und inkommen gen wurdint, wie die ist, uff die er jetz dan bruͤfft ist, oder wie die gsin, die er verloßen hatt, do er zuͦ inen zogen ist.
Es wurde ouch h. Jacob ein semmliche mit danck von inen annämmen und, wie vor beschähen, inen witter dienen und das so vil ee, diewil er nütt verzühen muͤßte.
Gab er zur antwort: "Wer weißt, wen uns unseri Eidgnoßen von Zürich uff unser pytt für inn semlichs ze thuͦn zuͦmuͦttetent, was
beschähe; dan er selbs wol gedencken möge, das es ein unbill were, wen sy imm und synen kinden vor eim beßeren glück werent etc.
Thuͦn ich üch, lieber herr gfatter darumb ze wüßen, das man dest stattlicher uff yr pytt inen begägnen konne.
Dan gend sy imm ein pfruͦnd (wie es dan billich ist), wie die ist, daruff er jetz bruͤfft ist worden, so bette ich üch, min gnadig herren ließent in unseren kilchen zuͦ guͦttem by uns blyben; wend sy aber das nitt thuͦn, so sicht man wol, das sy es nütt mit ernst meinent, diewils die pfruͦnd und kilchen wol hatt und sy nütt ein haller stüren muͤßent.
Wurd in allso sines wolhaltens nütt engelten laßen, sunder sy abwysen und inn zuͦ dem fürderen, darzuͦ er dan ordenlichen beruͤfft ist etc.
Ich kan wol gedencken, min gnädig herren entuneerent semlich lütt, insonders h. amman Schuͦler, ungern.
So were das ein fin mittel; dan wen sy das nütt thuͦn wetten, so schluͤgent sy inen yr eigni pytt selbs ab etc.
Dem frommen, erwyrdigen, wolgelerten m. Heinrych Bullingern, pfarrhern zum Großen Münster zuͦ Zürich, minem getrüwen, lieben herren und gfatteren.
Zürich.
Diewyl unsere sünden so gros sinnd unnd ungleublich, was gottlos wäsenns nunmer lange zyt getriben wordenn, dess hatt unns gott billich mitt diser ellenden ruͦtenn diser unmerklichen brunst heimgesuͦcht, also das mer dann die halb statt in einer stund ankomen unnd am 2. tag darnach jemerlich durchs für hergt.
Den 23. iulii zwüschet ein und zweyen tags ist es angangenn hinder dem koufhus nebend dem wirtzhus zum guldinen Storchenn.
Da stuͦnd ein kleins schwartzes hüslin, darinn ein huͤnerhus unnd darnebend ein heuwgaden, gedachtem wirtzhus zuͦgehörig.
Alda ein jungfrouw von irer frouw geheißenn, sy sölle die huͤnerlüs verbrennen, dann man die kriegslüt muͦs wol tractierenn unnd aber hüner und güggel von lüsen übel infestiert etc.
Behennd die jungfrouw (wie die gmein sag ist) im wirtzhus ein brand erwüscht unnd mitt einem strouwwüsch darby das unzyfer verbrennen wellen.
Welche flammen vom wind ergriffenn in den bygelegnen heüwgadenn geschlagenn unnd schnell das wirtzhus
angezünt, welches dermasen gewerchet, das dem wind noch die gneist in einer 1 stund uf alle andere techer komen, von stund an ergriffenn, alles nitt der höhe noch (wie gmeinlich geschicht), sonnder herum gfarenn unnd also rasend von einem tach zum anderenn gesprungen.
Jederman lüff dem ersten schadenn zuͦ, diewyl ist mengem sin tach schon in rotem für gwesenn, ee er mögen zuͦ sinem hus komen.
Welches ein ursach gwesen, das sich iren vil ins für gwaget, ettwas zuͦ flöchnen, vil in die keller ganngen, vermeinende sich da zuͦ erhaltenn, darnach erstikt, ertruncken, verbrunnen und jemerlich verdorben.
Dieser personen sind 13, die funden worden und bestattet. Merteill der welt hatt nitt ein fätzen usflöhnen mögen, welche mitt wyb und kind, us grosen ryhtagen in gechliche
armuͦt gefallen, jetz ellendklich und jämerlich umb die heg und zün herum trümlend und andere, die vor nebend inen arme lüt gewesen, umb eins und umb anders umb gottswillen heüschend und anlangend.
Gmeine büw, so verbrunnen, sinnd: der spittal, das Predigercloster, darinnen schuͦl gehaltenn wordenn; den kilchen, die man brucht, und dem züghus ist nüt geschähen, obglich das für zruͦr daran lange zyt geweret.
Die wechter, die sich uf die anzal der hüseren wol verstond, sagend, das innerthalb der ringmuren allein 20 hüseren mer dann die halb statt verbrunnen sye.
So sinnd alle hüser, schüren, was vorm Oberen Thor gstanden, alles bis an ein stadel und hus dahin.
Als man ein stürm angon lassen, sind die nechsten landlüt von Ems, Schalkvik, Cicers, Ygis, Malans etc. dapffer zuͦgestanndenn, mitt dero hilff gott weidlich gescheiden.
Sonnst diewyl jedem burger umb sin herberig ze thuͦn, mag jeder wol gedencken, wie erschroken unnd unbesindt menklich habe mögenn gsin sin zur widerweer.
Die not aber ist so vil snell und gros gesinn, das da weder manheit noch hilff nüt beschoßen und man an vilen orten äben grad müsen usbrünnen lassenn.
Den thurn oder kyhen, darinn das büchsenbulffer glägen, hatt gott wunderbarlich gschirmet, das, wiewol die thürenn schon ankomen, doch kein schaden widerfaren; dan hie der statt zimerman sich über inhin gwaaget unnd innwendig zruͦr am bulffer hüpschlich wasser an die thüren gesprützt, die, als höltzig inwendig, ußenfür mitt ysen beschlagen und
überzogen was unnd das holtzwerch verbrunnen.
Man argwonet vil darus von yngelegtem fürwerch. Aber welher es gesehen, wo und wie es
angangen und wie es der winnd schnell hin und wider getreitt, der kan den brenneren nitt vil schuld gebenn, sonder muͦs jederman schryenn, das es ein sonderbare rach unnd straf
gotts sye.
Man schryt schon: das habe man von predicanten.
Ist aber das für angangen grad nebend dem wirtzhus, darinn vil der jetzigen amptlüten zum nüwen krieg gelägen, iren wuͦl und pracht erzeigt, unnd am selbigen fritag, do es angangen, naht und tags ein trumen, pfifen, fendli machen, usher streken und fleugen gewesenn.
Summa: aller unsinnigkeitt ist nüt abgangen, welches gedultig hatt mögen glitten werden. Ob man's glich ufs höchst verbotten vorhin, so kan man doch, wenn die ambasiatores komend, wol dispensieren und gottes rach uff sich ladenn.
Ettliche hüser und sonderlich die, so die nechsten an der kilchen und pfarrhus sinnd gwesen, die habend mitt mencklichs verwunderen vil lenger und von abend an, dann die gantz nacht bis morgen in tag inhin dermasen gebrunnen, das die gneist wyt über den kilchenthurn zuͦ S. Marte
geflogenn, und do es schon anderschwo gelöschet, hatt es doch da nitt enden wellenn.
Damitt gott, der gnedig und barmhertzig ist mitten der straf, sin gnad und maht erzeigen wellen, diewyl dem tempel und anderen umligenden hüseren nüt geschehen ist.
Zuͦ Hof habend si sich ouch nüt anders versehen und derhalben merteill alle decher abgeworffen etc.
Von jeder gmeind nechster nochburen hatt man 6 man behalten, die sampt anderen noch ufrehten burgeren sorg habind; dann iemerdar sich hin und wider gern ettwas erzeigen thuͦt unnd unns den schlaaf wol nimpt etc.
So vil in yl. Gott sye uns gnedig und beware unns wol vor gröserem hertzleid, erwecke ouch trüwer lüten hertzen, das sy mitt mittlyden und erbermbd gegen unns armen verdorbnen lüten bewegt, gnad und hilff bewisen und mitteillen wellind.
23. iulii verbrünt die statt Chur erbermpklich 1574."